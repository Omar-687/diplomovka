NÁZVY KAPITOL VAŠEJ PRÁCE
Vo vedeckých a odborných prácach má jadro spravidla tieto hlavné časti:

a) súčasný stav riešenej problematiky doma a v zahraničí,
b) cieľ práce,
c) metodika práce a metódy skúmania,
d) návrh softvérového diela,
e) výskum, výsledky práce, grafy, obrázky, animácie, ukážky, štatistiky
f) interpretácia výsledkov, diskusia kedy Vaša metóda funguje a kedy nefunguje,
g) krátky manuál vo forme txt na médiu alebo v práci 1 strana.



Zretelným oddelením prevzatých vedomostí od svojich sa zbavujete jednak zodpovednosti za možné chyby a druhak sa vyhýbate možnému až právnemu postihu za plagiátorstvo. Obzvlášť rozumné je prevziať PRESNÉ definície pojmov z renomovanej knihy. S vlastnými nedomyslenými definíciami v diplomovkách z matematiky a informatiky niekedy totiž vznikajú neobyčajne zapeklité komplikácie, ktoré môžu prinajhoršom zdevalvovať celú hodnotu Vašej práce.


Vážení diplomanti,

nasledujúci prehľad najčastejších zbytočných chýb Vás môže už teraz autorsky inšpirovať a zároveň môže ušetriť v diplomovkovom procese veľa času a (ne)kvality. Chyby nie sú všetky, zozbierali sme ich v diplomovkách z grafiky začiatkom 90. rokov a sú usporiadané podľa rastúcej závažnosti:

Úprava textu a obrázkov, chýbajúce mená obrázkov.
Chaotický citačný (na pramene) a odkazový (na iné časti textu) aparát.
Terminologické chyby, "svoje" pojmy.
Neúplný, zastaraný (za 2 roky vyšli stovky článkov) alebo nepresný zoznam prameňov.
Používanie v práci nedefinovaných pojmov, spoliehanie sa na samozrejmosť výkladu, stotožňovanie adresáta textu a programu so sebou.
Rozpory v označení (vhodné je zaradiť prehľad označení).
Začiatočnické chyby v zobrazovaní a interakcii, napr. chýbajúca úvodná obrazovka či neponúknutá funkčná vetva.
Neokomentovanosť programu, nepriznané použitie práce iných autorov (unity, procedury, hedre).
Nerozlíšenie prevzatých a svojich myšlienok.
Nezadaný alebo matne zadaný cieľ a/alebo metóda práce.
V závere práce nezrekapitulovaný svoj autorský prínos v teoretickej a praktickej časti práce.
Chýbajúca diskusia o výhodách a nevýhodách navrhnutého riešenia.
Neproporčnosť, napr. priveľa textu o naštudovanej teórii a skoro nič o vlastnom postupe, o alternatívach svojho rozhodovania.
Nedodržanie dohodnutého rozsahu práce (max. objem textu do 50 strán po 30 riadkov a 60 znakov), priloženie listingov namiesto diskety či cédéčka.
Dôsledky časovej tiesne tam, kde sa diplomovka nepochopila ako dvojročná pravidelná a systematická práca, čiže skutočná príprava na kaýždodennosť budúceho povolania.
Nesúlad obsahu a vlastného prínosu práce s prezentáciou na obhajobe.
Uvedené chyby su zväčša chyby spôsobu podania svojich výsledkov a niekedy zbytočne prispievaju ku zníženiu hodnotenia diplomovej práce. Diplomovka je Vaša prvá kniha, a práve preto by mala byť čo najlepšia.



